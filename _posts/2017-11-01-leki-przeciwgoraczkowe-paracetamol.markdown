---
layout: post
title:  "Leki przeciwgorączkowe dla dzieci. Paracetamol"
date:   2017-11-03 11:00:42

excerpt: "Współczesna medycyna oferuje dla dzieci dwie grupy leków o działaniu przeciwgorączkowym i przeciwbólowym: paracetamol i ibuprofen. Spróbujmy przyjrzeć się bliżej obu grupom."
---

Współczesna medycyna oferuje dla dzieci dwie grupy leków o działaniu przeciwgorączkowym i przeciwbólowym: paracetamol i ibuprofen. Substancje te są sprzedawane pod wieloma nazwami handlowymi często w połączeniu z innymi lekami. Są to leki bardzo skuteczne, ale i niebezpieczne. Spróbujmy przyjrzeć się bliżej obu grupom.

{:.R24}
## Paracetamol

Substancję tą możemy znaleźć pod postacią tabletek, syropów i czopków o wielu nazwach np. Paracetamol, Apap, Calpol, Efferalgan. Podany doustnie wchłania się bardzo szybko z przewodu pokarmowego w ciągu kilku minut, a swoje pełne działanie osiąga po około godzinie. Długość czasu działania utrzymuje się przez około 4 do 6 godzin. Paracetamol działa przeciwgorączkowo oraz przeciwbólowo. Nie działa przeciwzapalnie, więc nie zmniejsza obrzęków, zaczerwienienia np. po szczepieniu. 

{:.R24}
## Dawkowanie

Lek jest bezpieczny, o ile stosujemy go w odpowiednich dawkach. Dawki za duże będą uszkadzać wątrobę, a za małe w ogóle nie będą działać przeciwgorączkowo. 
Każdy może wyliczyć prawidłową dawkę leku dla swojego dziecka znając jego wagę. Paracetamol stosujemy w ilości 15mg na każdy kilogram masy ciała dziecka (15mg/1 kg) Czyli dziecko o wadze 10 kg potrzebuje 150 mg paracetamolu, aby obniżyć gorączkę.  
15mg x 10kg = 150 mg  
A dziecko o wadze 12kg będzie potrzebować 180mg paracetamolu  
15mg x 12kg = 180mg  
W zależności od tego jaki mamy preparat/ syrop musimy teraz ustalić ile to będzie mililitrów. Standardowo większość syropów posiada dawkę 120mg w 5 ml syropu (zawsze należy sprawdzić na opakowaniu). Stosując prosty wzór możemy dowiedzieć się ile mililitrów potrzebuje nasze dziecko.  
Jeśli nasze dziecko waży 10 kg to potrzebna dawka to 150mg paracetamolu. W syropie jest 120mg paracetamolu w 5 ml syropu. Mnożymy ilość potrzebnych miligram razy 5ml syropu i dzielimy przez 120.  
120mg w 5ml  
150mg w ? ml  
150 x 5 : 120 = ilość mililitrów jaką mamy podać

W tym przypadku będzie to 6,25ml syropu.

Dla dziecka o wadze 12 kg będzie to:  
120mg w 5 ml syropu  
180mg w ? ml  
180 x 5 : 120 = 7,5 ml syropu  
Dziecko o wadze 12kg powinno otrzymać 7,5 ml syropu, w którym jest 120mg paracetamolu w 5 ml. 

Na opakowaniach często podane jest dawkowanie w przedziałach tzn dla wagi od 10 do 15 kg podać 6 ml syropu, ale jak sami zauważyliście, taka ilość dla dziecka o wadze 10 kg ma szansę zadziałać, ale już u takiego, co waży więcej, niestety nie. Działanie przeciwgorączkowe będzie znikome lub lek nie zadziała w ogóle.  
Policzmy jeszcze raz, ale tym razem dla Calpol 6 plus. Ten syrop zawiera zgodnie z informacją na opakowaniu 250 mg paracetamolu w 5 ml.  
Dla dziecka o wadze 10 kg potrzebujemy:  
10kg x 15mg = 150mg paracetamolu  
ile to ml?  
250mg jest w 5ml  
150mg jest w ?ml  
150 x 5 : 250 = 3ml  
Dziecko o wadze 10 kg potrzebuje 3 ml syropu Calpol 6 plus

Dziecko rosnąc w pewnym momencie osiągnie wagę 34kg, dla której ilość paracetamolu wyniesie około 500mg.To jest dawka maksymalna dla dzieci, której nie wolno przekraczać (zresztą dorośli też nie powinni).  
**NIE PRZEKRACZAJ** 500mg paracetamolu na jedną dawkę. 

Paracetamol można podawać w dawkach dostosowanych do wagi **co 6 godzin**, nie częściej, ponieważ wówczas można łatwo przekroczyć dawkę nieszkodliwą dla zdrowia. 

{:.R24}
## Dawka toksyczna, niebezpieczeństwo przedawkowania

Paracetamol przede wszystkim działa toksycznie na wątrobę uszkadzając ją. Wątroba jest narządem służącym do oczyszczania krwi z substancji toksycznych dla naszego organizmu, dodatkowo produkuje czynniki potrzebne do krzepnięcia krwi oraz białka. 

Możemy mieć do czynienia z dwoma różnymi przedawkowaniami:
* Paracetamol podany jednorazowo w dawce znacznie przekraczającej zalecaną
* Paracetamol podawany przez wiele dni w dawkach tylko nieco przekraczających zalecaną

W obydwóch przypadkach dojdzie do pewnego uszkodzenia wątroby, ale w pierwszym przypadku będzie to proces szybki, powodujący często nieodwracalne uszkodzenie wątroby i śmierć.  
Drugi przypadek ma znacznie łagodniejszy przebieg i o ile podawanie paracetamolu nie trwa za długo, po odstawieniu paracetamolu wątroba regeneruje się. Taka forma przedawkowania jest częsta u dorosłych, którzy leczą się na przeziębienie znanymi i modnymi saszetkami lub tabletkami do rozpuszczania typu gripex, coldrex. Zawsze czytajmy składy i nie przekraczajmy zalecanych przez producenta dawek. Jeśli danego dnia pijemy 3 Gripex Hot Max to NIE WOLNO nam wypić dodatkowo Fervexu lub Theraflu, bo przekroczymy dawkę maksymalną paracetamolu, nie wspominając o innych składnikach zawartych w tych produktach jak kofeina czy pseudoefedryna, powodujących zaburzenia czynności serca.

Przypadkowe podanie dawki śmiertelnej lub nieodwracalnie uszkadzającej wątrobę jest raczej mało prawdopodobne. Bardzo często zdarza się jednak u nastolatków, którzy nie radząc sobie z emocjami kupują parę opakowań tabletek i połykają je.  
 **Jaka jest jednorazowa dawka śmiertelna?**  
200mg paracetamolu na każdy kilogram masy ciała.  
**Czy to dużo?**  
Dla nastolatka o wadze około 45 kg będzie to 200mg x 45kg = 9000mg to znaczy 18 tabletek po 500mg lub 36 po 250mg (czyli standardowych sprzedawanych w każdym supermarkecie). W połączeniu z alkoholem, który także uszkadza wątrobę, będzie to jeszcze mniej. Rozmawiajmy więc z naszymi dziećmi, starajmy się zwracać uwagę, czy nie mają problemów. Dzisiaj, kiedy wszyscy są zabiegani starajmy się chociaż jeden posiłek zjeść wspólnie, jedocześnie poświęcając czas na rozmowę z naszymi dziećmi. Dla nas błahy problemik, może być czymś ogromnym i nie do przeżycia w oczach nastolatka.

**Objawy spożycia dawki znacznie przekraczającej dopuszczalną to:**    
Początkowo:
* gorsze samopoczucie, zmęczenie
* bladość,
* poty,
* nudności lub wymioty,
wbrew powszechnie panującej opinii wśród nastolatków nie ma senności.

Kolejne objawy pojawiają się po dobie do trzech i wynikają z uszkodzenia wątroby:
* krwawienia,
* żółtaczka (zażółcenie białkówek oczu a potem całej skóry)
* zatrucie organizmu substancjami toksycznymi, z których wątroba nie oczyszcza krwi np. amoniak
* pojawia się kwasica (toksyny wpływają na wszystkie narządy ciała, niszcząc je)
* obrzęki, w tym obrzęk mózgu
Następnym etapem jest uszkodzenie nerek i śmierć.

Leczenie ostrego zatrucia paracetamolem jest bardzo skomplikowane, długotrwałe i niestety czasami nieskuteczne.

Informacje o drugiej grupie leków przeciwgorączkowych Ibuprofenie i sposoby, jak radzić sobie z gorączką, gdy jedna grupa leków to za mało, w kolejnych postach. [Ibuprofen](http://koniczynka-med.pl/2017/11/06/leki-przeciwgoraczkowe-ibuprofen.html)  [Łączenie różnych leków przeciwgorączkowych](http://koniczynka-med.pl/2017/11/10/laczenie-lekow-przeciwgoraczkowych.html) Zapraszam.




