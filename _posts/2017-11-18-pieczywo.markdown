---
layout: post
title:  "Pieczywo - skład a nasze zdrowie"
date:   2017-11-19 08:00:00

excerpt: "Chleb to nadal główny składnik śniadań i kolacji w wielu polskich domach. Jakie rodzaje pieczywa oferują sklepy? Co to technologia odroczonego wypieku? Czy jest zdrowa?"
---


{:.R24}
## Pieczywo w polskich domach

Tradycyjnie na śniadanie i kolację zjadamy kanapki, których podstawą jest pieczywo. Spożycie pieczywa w Polsce w 2015 roku wyniosło 45 kg na osobę w ciągu roku. Chleb zwłaszcza pełnoziarnisty jest źródłem witamin z grupy B, białka, składników mineralnych, błonnika pokarmowego, antyoksydantów. Tradycyjnie chleb wypieka się tylko z mąki, wody i soli. Te składniki wystarczają, aby początkowo wykonać zakwas, a następnie cały wypiek. Jest to proces długotrwały i czasochłonny, dlatego często zamiast zakwasu w przygotowaniu pieczywa stosuje się drożdże, które znacznie ułatwiają wypiek. Przyglądając się składzie najprostszego chleba właściwie nic więcej nie powinniśmy znaleźć. O ile dodatek wszelkiego rodzaju ziaren i nasion podnosi wartość odżywczą chleba, o tyle słód jęczmienny, czy miód jest już rzeczą zbędną, bo podnosi tylko i wyłącznie kaloryczność wypieku. 

{:.R24}
## Jak wygląda skład pieczywa w sklepach w Polsce?

Niestety nie jest z tym najlepiej. O ile tradycyjne piekarnie, gdzie nie ma hurtowych ilości pieczywa starają się, aby jego skład był najprostszy, tak wielkie sieciówki nastawione na masową produkcję pieczywa, dodają do niego masę spulchniaczy i polepszaczy. Wiedzą, że nieświadomy konsument wybierze chleb większy (a taki urośnie po dodatkowych substancjach spulchniających) chociaż jego waga będzie nadal taka sama jak mniejszego bez tych substancji. Chcąc zakupić pieczywo razowe będzie się rozglądał za kolorem brązowym (który osiąga się po dodaniu słodu jęczmiennego lub barwników). Pieczywo razowe, czy z mąki pełnoziarnistej nigdy nie będzie brązowe. Poszerzajmy więc naszą wiedzę, aby odebrać producentom władzę nad nami.

{:.R24}
## Co to jest pieczywo z odroczonego wypieku? Czy supermarkety i dyskonty naprawdę oferują nam świeże bułki i chleb?

Wyróżniamy dwa rodzaje odroczonego wypieku. Pierwszy polega na mrożeniu już wcześniej uformowanych, czasem wstępnie upieczonych, bułek lub chlebów. Druga na mrożeniu samego ciasta przed formowaniem, ale już po wyrośnięciu. To właśnie pieczywo tego rodzaju jest oferowane w supermarketach, nie ma tam piekarzy, którzy mieszają mąkę z wodą i pozostałymi składnikami, tylko pracownicy, którzy wkładają do pieca najczęściej już wstępnie uformowane i zamrożone pieczywo. Niech Was nie zwiodą slogany typu "Świeże pieczywo", "Wypiekamy na miejscu".

**Czy tego typu pieczywo jest zdrowe? Jaki jest jego skład?**

Sam proces mrożenia nie jest niczym złym. Prawidłowo przeprowadzony proces technologiczny pozwala na zachowanie ponad 80% witamin i składników mineralnych. Mrożenie pozwala na długie przechowywanie żywności bez ryzyka rozwoju bakterii. Niestety mrożenie chleba wpływa na żywotność komórek drożdży i właściwości skrobi co powoduje zmniejszoną pulchność wypieków przy ostatecznym pieczeniu. 

**Co robi producent?**

Dodaje substancje spulchniające, stabilizatory i emulgatory, nie wspominając o substancjach konserwujących, aby pieczywo jak najlepiej odwzorowywało te tradycyjne, a jednocześnie było tańsze w produkcji.

W wykonanych w 2016r badaniach składu pieczywa sprzedawanego w supermarketach oraz dyskontach większość **(96%)** stanowiło pieczywo przygotowane w technologii odroczonego wypieku. **Tylko 8 %** tych wypieków zawierało w swoim składzie tylko i wyłącznie mąkę, wodę, drożdże i sól oraz ewentualnie nasiona i ziarna. Pozostała większość miała w swoim składzie substancje dodatkowe!!!   
Pomimo, że substancje te są dopuszczone do użytku w Unii Europejskiej mogą mieć negatywny wpływ na nasze zdrowie i samopoczucie. Część z nich odpowiedzialna jest za reakcje nadwrażliwości i nietolerancji pokarmowych. Mogą nasilać objawy już istniejących chorób jak przewlekłe pokrzywki, atopowe zapalenie skóry, astma oskrzelowa.

To od naszej wiedzy zależy jaki chleb będą nam oferować w sklepach. Pełen sztucznych dodatków czy może mniej piękny, ale za to zdrowy chleb o dobrym składzie. 

Artykuł powstał na podstawie artykułu opublikowanego w czasopiśmie Pediatria Polska link do artykułu: [http://www.sciencedirect.com/science/article/pii/S0031393916302244](http://www.sciencedirect.com/science/article/pii/S0031393916302244)

