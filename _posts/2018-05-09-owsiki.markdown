---
layout: post
title:  "Owsiki"
date:   2018-05-09 08:00:00

excerpt: "Owsiki to bardzo częsty problem u dzieci nie tylko przedszkolnych. Często osoby zarażone owsikami nawet o tym nie wiedzą i są nieświadomym źródłem zarażenia innych osób. Jaja owsików są tak małe, że unoszą się w powietrzu i mogą zostać połknięte ze śliną, nawet przez osobę, która skrupulatnie przestrzega zasad higieny. Mylne jest stwierdzenie, że owsiki dotyczą tylko osób brudnych i zaniedbanych, owsiki mogą zaatakować każdego, nawet największego czyścioszka."
---
 
Owsiki to bardzo częsty problem u dzieci nie tylko przedszkolnych. Często osoby zarażone owsikami nawet o tym nie wiedzą i są nieświadomym źródłem zarażenia innych osób. Jaja owsików są tak małe, że unoszą się w powietrzu i mogą zostać połknięte ze śliną, nawet przez osobę, która skrupulatnie przestrzega zasad higieny. Mylne jest stwierdzenie, że owsiki dotyczą tylko osób brudnych i zaniedbanych, owsiki mogą zaatakować każdego, nawet największego czyścioszka.

{:.R24}
## Co wywołuje chorobę?

**Owsik ludzki (Enterobius vermicularis)** jest małym pasożytem w kształcie białej, grubszej nitki o długości od 2 do 15 mm.   Zakaża i rozmnaża się **tylko u ludzi**, pies ani kot nie może zachorować na owsiki, nawet gdy ktoś z domowników choruje.  

Z połkniętego jaja owsika po przejściu do jelita cienkiego (w dwunastnicy) wychodzi larwa, która wędruje dalej przez jelita. Swoją wędrówkę kończy w jelicie grubym, gdzie przekształca się w postać dorosłą. Proces ten trwa od 2 do 4 tygodni.  
Samice w nocy wychodzą przez odbyt i składają jaja na skórze. Jaja otoczone są lepką wydzieliną. Jedna samica potrafi znieść od **8000 do 12000 jaj**. Jaja zachowują zdolność zarażania **do 3 tygodni**, są na tyle małe, że unoszą się w powietrzu razem z kurzem i mogą zostać wraz z oddechem przetransportowane do nosa, a następnie połknięte.

Najczęściej jednak, zwłaszcza u zaatakowanych przez owsiki dzieci, dochodzi do zarażania się sam od siebie. Dziecko czując swędzenie w nocy drapie się, na rękach pozostają poprzylepiane jaja owsików, które teraz dziecko roznosi po całym pokoju, na zabawki, klamki oraz wkłada do buzi i połyka jaja. Po kilku tygodniach owsików w jego jelitach może być już na tyle dużo, że będą widoczne w stolcu. 

{:.R24}
## Jakie są objawy?

Najczęściej choroba przebiega bezobjawowo, dlatego właśnie jest tak zaraźliwa. Osoba chorująca nie wie o tym i zaraża innych.  
Jeśli pojawiają się objawy to najczęściej jest to:  
**Swędzenie okolicy odbytu**, zwłaszcza w nocy. Dziecko może nie zgłaszać nam, że je coś swędzi, bo będzie się drapać przez sen, ale zobaczymy na skórze pośladków **ślady drapania** (tak zwane przeczosy). Dziecko może być niewyspane, bardziej drażliwe, mieś **podkrążone oczy** ze zmęczenia, ponieważ jego sen był płytki i przerywany.  
**Brak apetytu, ból brzucha**, może pojawić się, gdy w jelicie grasuje już duża ilość owsików.  
**Zapalenie wyrostka robaczkowego**. Zdarza się, że przebywające w jelitach owsiki wywołają stan zapalny wyrostka robaczkowego lub **stan zapalny pochwy** u dziewczynek.  
**Bakteryjne zakażenie skóry wokół odbytu**. Dziecko drapiąc się w nocy może uszkodzić delikatną skórę wokół odbytu, gdzie następnie wnikną bakterie, wywołując stan zapalny.  
**Rozdrażnienie, agresja, ciągła chęć ruchu**. Dyskomfort, jaki mogą wywołać owsiki wędrujące w jelitach i okolicy odbytu może wywołać, zwłaszcza u małych dzieci, rozdrażnienie, zmianę zachowania. Nagle dziecko staje się niegrzeczne, agresywne, nie może wysiedzieć na lekcjach.  
**Apatia, senność** pojawia się gdy dziecko nie wysypia się prawidłowo przez dyskomfort w okolicy odbytu wywołany owsikami.


{:.R24}
## Jak rozpoznać, że dziecko ma owsiki?

Aby rozpoznać zakażenie owsikami musimy znaleźć żywe owsiki w okolicy odbytu, lub wykonać badanie mikroskopowe lepkich plastrów/ taśmy, które nakleja się po nocy na skórę wokół odbytu, aby zebrać złożone jajka.  

Badanie mikroskopowe plastrów wykonujemy **co najmniej 3 razy**. To znaczy wykonujemy je codziennie przez trzy kolejne dni, naklejając na skórę po nocy przed umyciem się.  
Badanie mikroskopowe stolca wykonujemy z **co najmniej 3 próbek kału**. Muszą to być co najmniej 3 stolce, które dziecko zrobi, a nie 3 części tego samego stolca, więc czekają nas 3  wizyty w laboratorium.  
Możemy próbować **zaobserwować samice owsików w okolicy odbytu** w nocy. Po położeniu się spać dziecka w godzinach późno nocnych lub bardzo wczesno porannych delikatnie rozchylamy pośladki dziecka i obserwujemy okolicę odbytu. Owsiki widać gołym okiem jako około 1 centymetrowe grubsze nitki wychodzące z odbytu, często ruszające się. Nie jest to widok dla osób wrażliwych. Czasami widocznym owsikom towarzyszy biało przeźroczysta galaretowata substancja rozłożona wzdłuż szpary pośladkowej, która jest pozostałością po martwych owsikach.

![owsiki2](/png/owsiki.jpg)
![owsiki3](/png/owsikpow.png)

{:.R24}
## Dziecko ma owsiki!! Co dalej?

Przede wszystkim nie panikować, nie budzić dziecka w nocy i nie jechać z nim do szpitala lub na nocną opiekę. Leki i tak podajemy razem z posiłkiem.  
Istnieją trzy grupy leków, które może przepisać lekarz: pyrantel, albendazol lub mebendazol. Jaki lek otrzymamy zależy od wieku dziecka oraz tego, czy jest to pierwsze, czy kolejne zakażenie owsikami.  
Leki muszą przyjmować **wszyscy członkowie rodziny**. Aby leczenie było skuteczne to kurację lekami należy przeprowadzić **trzy razy co 2 tygodnie**. Związane jest to z cyklem rozwojowym owsika. Leki nie zabijają jaj owsików, a te mogą nas zarażać jeszcze przez 3 tygodnie od złożenia, dlatego tak ważne jest powtórzenie leczenia po tych 2 tygodniach.

Dodatkowo trzeba wprowadzić rygorystyczne zasady higieny:  
-Bardzo częste mycie rąk.  
-Obcinanie paznokci na krótko.  
-Zmiana piżamy i majteczek codziennie przez 3 pierwsze tygodnie od rozpoczęcia leczenia.  
-Pranie pościeli , mycie zabawek, klamek co 3-4 dni przez 3 tygodnie od rozpoczęcia leczenia.  
-Po przyjęciu pierwszej tabletki gruntowne porządki, ścieranie kurzy, mycie podług itd.  
-To co można należy uprać w 90 stopniach, bo tylko taka temperatura zabija jaja owsików.  
-Prasowanie w wysokiej temperaturze.  
-Czego nie można wymyć, wyrzucić lub schować i nie dotykać przez minimum miesiąc, aby jaja obumarły i stały się nieszkodliwe.  
-Zmiana ręczników początkowo codziennie.

Dieta  
Pomocniczo w trakcie leczenia owsików można ograniczyć słodycze, zwiększyć ilość błonnika w diecie co ułatwi pozbycie się owsików z jelit. Owsiki nie lubią czosnku, więc można go wprowadzić do diety o ile ktoś lubi.

Jeśli zauważymy u dziecka owsiki potraktujmy je jak każdą inną chorobę, nie okazujmy obrzydzenia, czy strachu, ponieważ możemy niechcący wywołać u dziecka stany lękowe i zaburzenia zachowania. Owsiki wylecymy, a dziecko nadal będzie odczuwało dolegliwości i strach.



