---
layout: post
title:  "Suplementy diety"
date:   2017-12-01 08:00:00

excerpt: "Nie ma dnia żeby nie usłyszeć o cudownych witaminach, syropie na zmęczenie, preparacie białkowym, który odbudowuje mięśnie. O co chodzi z tymi suplementami diety? Co kryje się pod tą nazwą? Jak wygląda rynek suplementów diety w Polsce?"
---

{:.R24}
## Jak kształtuje się rynek suplementów diety w Polsce?

Spożycie suplementów diety w Polsce znacznie wzrosło w ostatnich latach i nadal rośnie. Głównym miejscem ich zakupu są nadal apteki, ale wzrasta udział innych źródeł takich jak internet, siłownie, sklepy ze zdrową żywnością. W 2015 roku w Polsce sprzedano łącznie 16 mld opakowań suplementów o łącznej wartości ponad 3,5 mld PLN. Największy udział miały suplementy zawierające magnez, następnie preparaty wielowitaminowe i immunomodulujące (według producenta wpływające na układ odpornościowy).
 
{:.R24}
## Co to jest suplement diety?

Suplement diety wg definicji to środek spożywczy, którego celem jest **uzupełnienie** normalnej diety, będący skoncentrowanym źródłem witamin lub innych substancji wykazujących efekt odżywczy albo inny fizjologiczny. Z wyłączeniem produktów posiadających właściwości produktu leczniczego.   
Specjalnie podkreślam tu słowo uzupełnienie, a nie zastąpienie, jak dużej ilości osób stosujących suplementy się wydaje.   Dodatkowo trzeba zwrócić uwagę na rozszerzenia definicji: źródło witamin- w porządku, wszystko super, ale co oznaczają „inne substancje”? lub efekt „inny fizjologiczny”?.  
Wynika z tego, że suplement może być czymś dla nas dobrym, ale także zupełnie niepotrzebnym, albo wręcz szkodliwym, zależy co producent wrzucił do danego słoiczka.

{:.R24}
## Kto jest odpowiedzialny za jakość suplementów diety? Czym różni się suplement diety od produktu leczniczego?

Drugą bardzo istotną sprawą jest rozróżnienie produktu leczniczego od suplementu diety. Producenci tych drugich często starają się, abyśmy nie potrafili rozróżnić czy dany np. syrop jest produktem leczniczym czy suplementem diety. Różnica dla nas, konsumentów, jeśli chodzi o bezpieczeństwo użycia, jest jednak ogromna. W przeciwieństwie do produktów leczniczych, suplementy diety **nie podlegają kontroli** pod względem jakości czy interakcji z innymi produktami lub lekami.  
Dodatkowo producent nie ma obowiązku zgłaszać żadnych działań niepożądanych, jakie wywołały jego suplementy. Organy kontroli państwowej w czasie wprowadzania na polski rynek suplementu diety nie są zobowiązane do jego wnikliwego zbadania. Ewentualne kontrole przeprowadzane są więc wyrywkowo lub już po wystąpieniu działań niepożądanych, o których zostanie zawiadomiony Główny Inspektorat Sanitarny. Przy wyrywkowych kontrolach zdarza się wychwycić suplementy nie spełniające norm, zawierające substancje zakazane na rynku polskim lub wręcz niebezpieczne, zagrażające zdrowiu.  
Co gorsza na początku 2017r Najwyższa Izba Kontroli opublikowała raport, w którym źle ocenia działania Głównego Inspektoratu Sanitarnego (GIS). Według opracowania GIS nie podjął należytych działań pomimo negatywnych wyników kontroli i prawie wszystkie suplementy diety, które zostały ocenione negatywnie, a wręcz jako niebezpieczne, nadal są dostępne na rynku!!! Niczego nieświadomi konsumenci nadal je kupują i zażywają.

{:.R24}
## Dlaczego rynek suplementów diety w Polsce jest tak duży i nadal rośnie?

Wszystko co nie jest produktem leczniczym, a jest w obiegu to suplement diety. Są nimi preparaty wielowitaminowe, część probiotyków, syropów na kaszel, syropy na apetyt, na zmęczenie, preparaty wysokoenergetyczne i białkowe. Rynek suplementów jest ogromny, a codziennie pojawiają się nowe produkty. Pomimo tak wielkiej różnorodności zawsze znajdą się kupujący. I wszystko byłoby w porządku, gdyby nie to, że część osób, które zażywają suplementy robi to w sposób nieświadomy. Nie czytają składów, nie zastanawiają się skąd pochodzi dany produkt i czy w ogóle jest im potrzebny. Nieświadoma mama martwi się, że jej dziecko nie chce jeść. Co robi? Idzie do apteki po syrop na apetyt i podaje dziecku. Student jest ciągle zmęczony i ma problemy z koncentracją. Zakupuje preparat z magnezem, bo usłyszał w radiu, że magnez pomaga na zmęczenie. Przykłady można by mnożyć bez końca.  
Pamiętajmy reklamy w środkach masowego przekazu mają za zadanie zmanipulować nas tak, abyśmy dany produkt kupili!!! Producentów nie interesuje nasze zdrowie tylko portfel!!! Jeśli już chcemy zażywać suplement diety to po pierwsze skonsultujmy się z lekarzem, czy jest on nam naprawdę potrzebny i który będzie dla nas najodpowiedniejszy. Może przykładowy student wcale nie ma niedoboru magnezu a problemy z tarczycą? Może dziecko nie jest niejadkiem, tylko popełnione są błędy w jego karmieniu? Zanim sięgniemy po suplementy zastanówmy się, czy są one nam niezbędne. 

W chwili obecnej w Polsce procedury prawne są wadliwe i póki nie zostaną usprawnione pozostaje nam poszukiwanie na własną rękę informacji o danym preparacie, wnikliwe czytanie składów oraz zasięganie opinii lekarza lub farmaceuty. A przede wszystkim nie wierzmy reklamom, nie pokładajmy nadziei w jednej tabletce lub syropie. One nie załatwią za nas problemów, których źródłem jest stres, zła dieta, niedospanie. Najważniejszy jest zdrowy styl życia, rozsądek i umiar we wszystkim. Suplement diety może być jedynie uzupełnieniem, a nie lekarstwem.
