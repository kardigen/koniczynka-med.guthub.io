---
layout: post
title:  "Co powoduje palenie papierosów w mieszkaniu, gdzie przebywają dzieci? "
date:   2018-01-26 11:00:42

excerpt: Palenie papierosów jest niezdrowe, każdy palacz to wie. Ale czy wiesz, że paląc w mieszkaniu, gdzie przebywa Twoje dziecko szkodzisz jemu bardziej niż sobie?
---

W Polsce około 3 miliony dzieci jest biernymi palaczami. To znaczy, że pomimo tego, iż same nie palą to przebywają w środowisku, w którym chociaż jedna osoba pali. Dym tytoniowy osadza się na ubraniach, meblach, ścianach… Palacz, który ma w związku z paleniem przytłumiony zmysł węchu nawet tego nie wyczuje. Dziecko, przebywając w takim domu, nie tylko wdycha dym, ale także zjada go dotykając mebli.

{:.R24}
## Co zawiera dym tytoniowy?

Dym, który ulatnia się z papierosa zawiera 35 razy więcej tlenku węgla i 4 razy więcej nikotyny niż ten wdychany przez palacza. Dlaczego? Bo palacz zaciąga go przez filtr, który w pewnym stopniu go oczyszcza, natomiast dziecko, które jest obok, oddycha wszystkim co z papierosa ulatuje. Dodatkowo w dymie kryje się wiele substancji rakotwórczych, toksycznych i alergizujących. 

{:.R24}
## Wpływ dymu na organizm człowieka, zwłaszcza dziecka

Dym tytoniowy u dzieci bez problemu wywołuje łzawienie oczu, kaszel. Najgorsze jednak jest to, że toksyczne działanie dymu papierosowego nie ustaje z chwilą zgaszenia papierosa i wywietrzenia pomieszczenia.  
Substancje zawarte w papierosach na 8 godzin zatrzymują delikatny nabłonek migawkowy w drogach oddechowych. Nabłonek ten dzięki swoim mikroskopijnym ruchom oczyszcza drogi oddechowe ze śluzu i zawartych w nim wirusów i bakterii. Układ oddechowy staje się bezbronny na **8 godzin**, w czasie których wszelkie wirusy i bakterie mogą sobie swobodnie wnikać w głąb oskrzeli i płuc. 

{:.R24}
## Jakie są tego skutki?  

**Zapalenia płuc i oskrzeli**, które znacznie trudniej wyleczyć w porównaniu z chorobami dzieci nie narażonych na dym papierosowy.  
Częstsze **anginy, zapalenia zatok, zapalenie ucha środkowego**.  
Nasilenie istniejących **alergii** lub wywołanie nowych. **Astma oskrzelowa o cięższym przebiegu**.  
U niemowląt, narażonych na dym papierosowy, większe jest ryzyko **SIDS czyli nagłej śmierci łóżeczkowej**.  
Dziecko co chwila narażone na wdychanie dymu tytoniowego jest w stanie **ciągłego niedotlenienia**, gdyż składniki dymu, zwłaszcza tlenek węgla, łączą się z hemoglobiną, która normalnie transportuje tlen do wszystkich narządów. Taka, wyłączona przez dym, hemoglobina nie transportuje tlenu, narządy zwłaszcza mózg mają go za mało do prawidłowej pracy. Cały organizm **gorzej się rozwija**, dziecko nie może wykorzystać swojego potencjału rozwojowego.  
W licznych badaniach wykazano, że dzieci narażone na dym papierosowy w dzieciństwie, same szybko po papierosy sięgają i stają się nie tylko biernymi, ale i aktywnymi palaczami, co jeszcze bardziej pogłębia negatywne skutki palenia.  
Stwierdzono, że palący uczniowie lub dzieci z rodzin, gdzie pali się papierosy w ich obecności, osiągają **gorsze wyniki w nauce**, są bardziej roztargnieni, **wybuchowi, agresywni**.  
**Choroby nowotworowe** wywołane paleniem pojawią się dopiero później, tak jak **choroba niedokrwienna serca i nadciśnienie tętnicze**.

{:.R24}
## Ale ja palę tylko w kuchni…

Wielu rodziców tak właśnie usprawiedliwia swoją słabość do papierosów. W ten sposób próbuje usprawiedliwić się i przekonać siebie i innych, że nie szkodzi własnemu dziecku.  
Dym tytoniowy jest inteligentny i wie, że nie należy wychodzić przez drzwi kuchenne i panoszyć się po całym mieszkaniu, nie osiada na ubraniu palącego i grzecznie czeka zawieszony w powietrzu, aż osoba paląca łaskawie otworzy okno i wywietrzy pomieszczenie, w którym paliła. Czy widzicie jak to niedorzecznie brzmi?! Dym papierosowy jest gazem i jak każdy gaz rozprzestrzenia się w powietrzu, przechodzi pod zamkniętymi drzwiami, osadza się na wszystkim co znajduje się w jego zasięgu! Przenika przez zasłonki, wywietrzniki w oknach. Nie ważne, czy ktoś pali w kuchni, w łazience, czy przy oknie, **dym będzie w całym mieszkaniu.**

Jeśli rodzic chce palić i nie wpływać negatywnie na zdrowie Swojego dziecka to musi wyjść z domu na powietrze i tam truć tylko siebie. **Pamiętaj Ty masz wybór, Twoje dziecko już nie.** 



*Artykuł powstał na podstawie wiedzy zawartej na stronie [mp.pl]{http://www.mp.pl/}*
