---
layout: post
title:  "Sen i jego znaczenie dla zdrowia"
date:   2017-12-08 08:00:00

excerpt: "Sen jest podstawową potrzebą organizmu. Pozbawiony odpoczynku człowiek umiera. Aby dziecko czuło się dobrze i rozwijało prawidłowo musi wystarczająco długo i głęboko spać."
---
Uwaga, dzisiejszy artykuł będzie dłuuuugi…
{:.R24}
## Co to jest sen? Trochę nauki…

Sen jest to okres zaprzestania świadomej aktywności ruchowej, utraty świadomego kontaktu z otoczeniem oraz zmniejszonej odpowiedzi na bodźce zewnętrzne przy zachowanej aktywności układu nerwowego. Aktywność ta w czasie snu podlega cyklicznym zmianom.  

Sen człowieka składa się z dwóch rodzajów: **NREM** (sen bez szybkich ruchów gałek ocznych), **REM** (sen z szybkimi ruchami gałek ocznych). REM dzieli się na 3 składowe N1, N2 i N3. N1 jest to sen płytki, N3 sen głęboki, a N2 coś pośredniego pomiędzy nimi. Kolejność faz snu jest zazwyczaj taka sama. Początkowo faza NREM następnie REM i tak w kółko. Każdy cykl NREM/REM kończy się krótkim wybudzeniem, a którego nie zdajemy sobie sprawy.   
Dorosły człowiek  potrzebuje przeważnie 4-6 cykli, przy czym w drugiej połowie nocy, czyli średnio po 3 cyklach nie występuje już stadium N3, a wydłużeniu ulega faza REM. Jeden cykl NREM/REM trwa od 80 do 120 minut.

{:.R24}
## Sen a genetyka 

Zapotrzebowanie na sen jest cechą indywidualną uwarunkowaną genetycznie. Jedna osoba będzie potrzebować tylko 4 cykli NREM/REM po 80 minut, a inna aż 6 po 120minut. Jak więc łatwo obliczyć: jedna osoba będzie wyspana już po 5 i pół godzinie (4x80min), takich szczęściaży co potrzebują tak mało snu jest jednak niewiele, inna będzie potrzebować aż 12 godzin snu (6x120min). Co gorsze genetycznych uwarunkowań nie da się oszukać, ani wytrenować. Nie warto próbować kursów typu „jak spać 4 godziny dziennie i być wyspanym”, bo one tylko nam zaszkodzą. Specjalne aplikacje na telefon, które mają nas wybudzać po fazie REM nie wiedzą, ile my tych faz tak naprawdę potrzebujemy. Osoba, która potrzebuje 6 cykli budzona po 4, początkowo będzie się czuła wyspana (o ile telefon w ogóle trafi w koniec fazy REM), ale po kilku dniach takiego niedospania, organizm się zbuntuje. Człowiek będzie się czuł zmęczony i będzie musiał niedobór odespać.

{:.R24}
## Jak kształtuje się ilość i jakość snu w zależności od wieku?

Drugim bardzo ważnym czynnikiem wpływającym na ilość i kształtowanie się snu jest wiek. Inaczej śpią noworodki, inaczej nastolatki, a jeszcze inaczej osoby starsze.  

**NOWORODKI**
Rytm snu najmłodszych jest zupełnie inny. Skonstruowany tak, aby nasze najmłodsze pociechy budziły się co 3,5- 4 godziny. Jest to bardzo ważne, ponieważ noworodki nie są w stanie zgromadzić odpowiedniego zapasu cukru w organizmie, aby bez problemu przetrwać całą noc. Budzą się po to, aby zjeść i uzupełnić „magazyny”.  

**DZIECI STARSZE**
Długość snu ulega stopniowemu skróceniu. Dziecko w pewnym momencie przestaje potrzebować drzemek w ciągu dnia. Kiedy to nastąpi zależy od indywidualnych predyspozycji. Są dzieci, które w wieku 2 lat już nie sypiają w dzień, ale pięknie przesypiają całe noce i są takie, które jeszcze w wieku 5 lat będą potrzebowały drzemki w ciągu dnia. Najważniejsze jest, aby sen w dzień nie trwał za długo i nie odbywał się w godzinach późno popołudniowych.

**NASTOLATKI**
Sen nastolatka to zmora większości rodziców. Nastolatek nie chce się położyć do łóżka, po nocach czyta, ogląda telewizję lub gra na komputerze. Dlaczego tak się dzieje? Rytm snu nastolatka zaczyna cechować opóźniona skłonność do wystąpienia fazy snu, po prostu nie chce mu się spać pomimo późnej pory. Nie byłoby w tym nic złego, gdyby nastolatek chodził spać o 23-24, gdyby mógł rano pospać tyle, ile potrzebuje jego organizm, czyli zazwyczaj do 9-10 rano. Niestety system szkolnictwa w Polsce nie pozwala na takie spanie i dziecko musi wstać wcześniej. Powoduje to skrócenie długości snu, zmęczenie kumuluje się. Dziecko ma problemy z koncentracją, nie może się skupić, wpada szybko w gniew. Jak temu zaradzić? Odpowiedź odnajdziesz w dalszej części artykułu.

**OSOBY STARSZE**
Im człowiek starszy tym potrzebuje mniej snu, chociaż są wyjątki. Zwłaszcza kobiety potrzebują spać średnio o godzinę dłużej niż mężczyźni. Po 60 roku życia składowe snu ulegają zmianie. Dłuższa staje się faza N1 czyli lekkiego snu, z którego bardzo łatwo wybudzić. Ilość wybudzeń w ciągu nocy także staje się częstsza. Dodatkowo osoby starsze najczęściej potrzebują tylko 6 godzin snu i szybciej czują się zmęczone. Nietrudno sobie wyobrazić, jakie to sprawia problemy. Starsza pani lub pan kładą się o 21 do łóżka, bo czują zmęczenie, śpią, ale ich sen jest lekki, wybudzają się w nocy, a potem o 3 nad ranem już nie mogą zasnąć, bo ich organizm „twierdzi”, że więcej spać nie będzie (przespał potrzebne 6 godzin). Taka osoba denerwuje się potem, że nie może spać, a tak naprawdę to przespała tyle ile jej organizm potrzebuje.

{:.R24}
## Ilość godzin jaką powinniśmy przesypiać w zależności od wieku.

0-3 miesiące: 14-17 godzin  
4-11 miesięcy: 12-15 godzin  
1-2 rok życia: 11-14 godzin  
3-5 rok życia: 10-13 godzin  
6-13 rok życia: 9-11 godzin  
14-17 rok życia: 8-10 godzin  
18-65 rok życia: 7-9 godzin  
powyżej 65 roku życia: 6-8 godzin

{:.R24}
## Regulacja snu i czuwania

Na prawidłowy przebieg procesów zasypiania i budzenia się ma wpływ wiele mechanizmów. Liczne hormony, światło słoneczne i wiele innych czynników wpływa na to, czy będziemy zdrowo spać czy nie. Na część z nich nie mamy do końca wpływu, ale inne możemy wspomóc, aby zdrowo spać.  
Jak bardzo w ciągu dnia się zmęczymy i jak długo nie spaliśmy ma bardzo duże znaczenie dla późniejszego snu. Im dłuższa przerwa w spaniu, tym bardziej chce się spać. Im większa aktywność fizyczna w ciągu dnia, tym lepszy, bardziej głęboki sen. Obecnie coraz rzadziej poruszamy się o własnych siłach. Samochód zastępuje nam nogi. Dzieci podwozimy pod same drzwi szkoły. Potem długie godziny w szkolnej ławce, a następnie przy odrabianiu lekcji. Brak wysiłku fizycznego powoduje zbyt małe zmęczenie, aby poczuć potrzebę snu, a następnie głęboko i długo spać.
Dodatkowo zaburzony rytm dnia i nocy przez sztuczne oświetlenie nie pomaga organizmowi prawidłowo wypocząć. Wszystko to wpływa na coraz większe problemy z zasypianiem i przesypianiem całej nocy u coraz większej ilości osób niezależnie od wieku.

{:.R24}
## Moje dziecko nie chce spać, budzi się w nocy. Co robić?

Wielu rodziców boryka się z tym problemem. Dziecko, w zależności od wieku, nie może zasnąć, albo budzi się wielokrotnie w ciągu nocy.  
Większość zaburzeń snu u dzieci ma podłoże behawioralne, czyli spowodowane jest brakiem pewnych czynności i zasad, które muszą być spełnione, aby zdrowo zasnąć i dobrze spać.
Te zasady i czynności nazywają się **higieną snu**. Przyjrzyjmy się teraz po kolei tym zasadom.

**RYTUAŁY OKOŁOSENNE**
Stałe rytuały wieczorne, czyli czynności przed snem powtarzane codziennie, skutkują lepszym zasypianiem i dłuższym spaniem. Jeżeli dziecko najpierw zjada kolację, potem się myje, następnie czyta bajkę, to taka kolejność musi być codziennie, nie wolno jej zmieniać. Gdy najpierw się myje, potem zjada kolację i ogląda bajkę to też dobrze, byle tylko taka kolejność czynności była codziennie.

**STAŁE RAMY SNU**
Co to znaczy? Dziecko chodzi spać i wstaje zawsze o tej samej godzinie dostosowanej do jego wieku. Najważniejsza jest niezmieniona godzina rannego wstawania niezależnie czy to weekend, czy dzień powszedni. Wiem, że brzmi to okrutnie, bo kto by chciał budzić się rano w sobotę, ale ma istotny wpływ na jakość snu. Dziecko powinno chodzić spać odpowiednio wcześnie, aby przespać tyle godzin, ile potrzebuje przed wstaniem w godzinach rannych. W badaniach naukowych na kilkudziesięciu tysiącach dzieci, badacze wykazali, że nieregularne godziny spania (raz 21-7, raz 23-10 itp), mogą powodować krótszy sen u dzieci, więc nasza pociecha będzie spała mniej, niż tego potrzebuje jej organizm. Inne badania, oceniające sen uczniów szkół podstawowych, wykazały, że dzieci, nie mające ustalonych pór snu, częściej stawiały opór przed pójściem do łóżka, denerwowały się i w konsekwencji później zasypiały, co skutkowało rannym niewyspaniem. Przy przewlekłym niedosypianiu dzieci te czuły się zmęczone w ciągu dnia i często reagowały zbyt emocjonalnie na pewne sytuacje.  
Dziecko 10 letnie, które chodzi spać po 22 wpada w błędne koło. Rano jest niewyspane, bo musiało wstać zbyt wcześnie, w ciągu dnia ma huśtawki nastrojów, jest zmęczone, nie zapamiętuje w szkole informacji, które musi potem douczać się w domu, a wieczorem, po położeniu się do łóżka, nie może zasnąć. To od rodziców zależy czy przerwie to błędne koło. To my, rodzice, przez wymuszenie pewnych zachowań, musimy ukierunkować dziecko na zdrowy sen. Dziecko 10 letnie musi się znaleźć w łóżku około 21, aby mieć czas na wyciszenie i zaśnięcie.

**CIEMNA, CICHA, DOBRZE WYWIETRZONA SYPIALNIA**
Wiele badań wykazało, iż dzieci narażone w czasie zasypiania oraz w ciągu nocy na silne światło lub dźwięki, spały krócej i gorzej zasypiały. Miejsce, gdzie śpi dziecko, powinno być na tyle odgrodzone, aby nie docierał tam dźwięk telewizora, ani ostre światło. Lampki nocne, które są niewielkim źródłem światła, mogą być włączone przy zasypianiu, gdy dziecko boi się ciemności, ale potem powinny zostać wyłączone.

**CZYTANIE PRZED SNEM**
Czytanie książeczek lub opowiadanie bajek dzieciom przed snem jest bardzo ważne. Pozwala dziecku się wyciszyć, zmniejsza u niego wszelkie lęki. Dodatkowo, w trakcie wspólnego czytania książek, utrwala się więź między rodzicem a dzieckiem, co jest niezwykle istotne w jego rozwoju emocjonalnym. Nowe słownictwo poznane w trakcie czytania w czasie snu jest utrwalane, co wpływa na rozwój mowy. Czytanie przed snem jest też pewnego rodzaju rytuałem, pomagającym dziecku poczuć się bezpiecznie we własnym łóżku i zdrowo spać.

**WŁASNE ŁÓŻKO**
Zasypianie i spanie samodzielne we własnym łóżku. Ten punkt higieny snu zawsze wzbudza wiele kontrowersji. Wiele osób nie potrafi zrezygnować ze wspólnego zasypiania, a potem spania całą noc razem z dzieckiem w jednym łóżku. Często za powód wspólnego spania podają niespokojny sen dziecka, częste wybudzanie się w nocy. Nie widzą, że częste wybudzanie, niespokojny sen jest konsekwencją tego, że dziecko nigdy nie spało samo, nie nauczyło się spać głęboko. Dziecko, gdy znajdzie się w fazie wybudzenia po każdym cyklu, nie potrafi samodzielnie ponownie zasnąć bez ingerencji rodzica, bo ten nigdy nie pozwolił mu na nauczenie się tego.  
Umożliwienie dziecku zasypiania bez rodzica wpływa dobrze na naukę samodzielnego wyciszania oraz zmniejsza ilość pobudek w nocy. Najlepiej, gdyby dziecko zasypiało samo w pokoju. Senny niemowlak powinien być odłożony do łóżeczka i zostawiony sam, aby spokojnie zasnąć. Według badań niemowlęta te śpią o około 60 minut dłużej i mniej wybudzają się w nocy, niż maluszki usypiane na rękach lub śpiące razem z rodzicami.  
Gdy starsze dziecko nie chce, abyśmy zostawiali je same w sypialni, przekonujmy je, aby podjęło próbę samodzielnego zaśnięcia. Możemy zostawić włączoną małą lampkę nocną, chroniącą przed potworami, albo kupić maskotkę, która będzie przeznaczona do zasypiania razem z dzieckiem. W ostateczności zostańmy w pokoju z dzieckiem, aż zaśnie, ale nie na jego łóżku, tylko obok na krześle, nie dotykajmy go i nie rozmawiajmy.  
W Stanach Zjednoczonych w latach 90tych przeprowadzono serię badań nad przyczyną śmierci dzieci w wieku do 2 lat. Okazało się, że 515 zgonów nastąpiło w wyniku wspólnego spania dziecka z dorosłym. W 121 przypadkach dziecko zostało w trakcie snu przygniecione przez rodzica, a w pozostałych przypadkach śmierć nastąpiła na skutek uwięźnięcia dziecka w konstrukcji łóżka. Przez 7 lat zmarło około 500 dzieci, może to nie dużo, ale każde z tych dzieci żyłoby, gdyby spały samodzielnie w swoim łóżku. Duże łóżko rodziców jest dla rodziców.

**OGRANICZENIE CZASU KORZYSTANIA Z TELEWIZORA, TABLETA, KOMPUTERA**
W ostatnich latach w wielu krajach prowadzono wiele badań na temat wpływu urządzeń multimedialnych na sen dzieci. Nadmierne, codzienne korzystanie z urządzeń takich jak komputer, tablet, telewizor, komórka zwłaszcza przed snem, skraca całkowity czas snu, zaburza rytmy dobowe, wpływa na nieprawidłowy przebieg faz snu. Wszystko to odbiera dziecku szansę na prawidłowy wypoczynek i rozwój. Absolutnie nie wolno umieszczać telewizora lub komputera w pokoju dziecka, nawet jeśli jest to nastolatek. Nie mamy wówczas żadnej kontroli nad tym co, kiedy i w jakich ilościach ogląda nasze dziecko.

Higiena snu najlepiej sprawdza się, gdy jest wprowadzana od pierwszych dni życia dziecka. Dziecko przyzwyczajone do nieprawidłowych zachowań ciężko jest odzwyczaić, ale nie jest to niemożliwe, wymaga jednak czasu i przede wszystkim konsekwencji ze strony rodziców. Pamiętajmy, od tego jak nasze dziecko śpi, zależy jego dalszy rozwój i zdrowie.

{:.R24}
## ZASADY HIGIENY SNU DLA DOROSŁYCH
Zasady higieny snu dla dorosłych są bardzo podobne do tych dla dzieci:  
- Regularny tryb życia  
- Regularna aktywność fizyczna w ciągu dnia  
- Wstawanie rano zawsze o tej samej porze  
- Cicha, ciemna sypialnia  
- Unikanie drzemek w ciągu dnia (wypoczęty dorosły nie potrzebuje spać w dzień)  
- Ostatni posiłek co najmniej na godzinę przed snem  
- Unikanie alkoholu, kofeiny, nikotyny  
- Ograniczanie czasu spędzonego w łóżku nie śpiąc  
- I na końcu nie należy próbować zasnąć na siłę. Gdy leżymy w łóżku, a sen nie przychodzi w ciągu pół godziny należy wstać z łóżka, trochę pochodzić, zrelaksować się, posłuchać muzyki. Nie wolno włączać telewizora. Następnie ponownie się kładziemy.

