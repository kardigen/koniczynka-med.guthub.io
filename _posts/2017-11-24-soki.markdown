---
layout: post
title:  "Soki. Ile pić i kiedy zacząć podawać dzieciom."
date:   2017-11-24 08:00:00

excerpt: "Na sklepowych półkach pełno jest kolorowych butelek i kartoników z sokami, które nęcą nas do zakupu. Producenci prześcigają się w sloganach reklamowych, na etykietach przeczytamy: zdrowy, bez zawartości cukru, sztucznych barwników, 100%owoców itd. Co wybrać? Czy w ogóle soki owocowe są niezbędne w naszej i naszych dzieci diecie? Ile ich wypijać dziennie?"
---
{:.R24}
## Czy to sok czy nie sok? Czym różni się napój owocowy od nektaru i soku? 

**SOK**

Zgodnie z prawem Unii Europejskiej producent może umieścić nazwę „sok” tylko i wyłącznie gdy produkt otrzymany jest z jednego lub większej ilości owoców, nie ma w swoim składzie dodatkowych barwników, sztucznych aromatów, słodzików i konserwantów. Nie może być dodatkowo dosładzany  glukozą, fruktozą,  sacharozą (cukier biały), syropem glukozowo-fruktozowym. Może być wzbogacony jedynie o witaminy. W zależności od procesu produkcji, sok może być wyciśnięty bezpośrednio z owoców lub odtworzony z soku zagęszczonego, poprzez dodanie takiej samej ilości wody, jaka została odparowana podczas jego zagęszczania.  
Sok jest jedynym produktem, który dbając o nasze zdrowie możemy kupować i spożywać.

Kiedy kupujemy soki dla malutkich dzieci zwróćmy uwagę czy są pasteryzowane. W wyniku pasteryzacji soki nieco tracą na wartości odżywczej, ale z drugiej strony stają się bezpieczniejsze pod kątem ewentualnych bakterii.  
Soki niepasteryzowane, przechowywane w złych warunkach mogą być zanieczyszczone bakteriami Escherichia coli, Salmonelli sp i innymi. Kupując je trzeba zwrócić szczególną uwagę na datę ważności, certyfikaty, sposób przechowywania w sklepie.

**NEKTAR**

Nektar powstaje prze dodanie do soku wody z cukrem lub innymi substancjami słodzącymi. Soku w nektarze musi być minimum 25 %. Czyli gdy kupujemy karton 1 litrowego nektaru to najprawdopodobniej będzie tam mniej niż połowa soku, a reszta to dolewka wody z substancjami słodzącymi, ewentualnie z kwasem cytrynowym. Nektar nie powinien zawierać sztucznych barwników ani konserwantów. 

**NAPÓJ OWOCOWY**

Niech Was nie zmyli napis 100%owoców na kartonie, gdzie małymi literkami napisane jest napój. Sięgając po tego typu produkt nigdy do końca nie możemy być pewni co jest w środku oprócz ewentualnego soku, którego jest od 1 do 25%, więc naprawdę mało. Pod tą nazwą kryją się wszystkie produkty, które nie spełniają norm dla nektaru lub soku. W napojach możemy znaleźć i konserwanty i sztuczne barwniki. Kupując napoje owocowe trzeba bacznie czytać skład z tyłu opakowania, a najlepiej nie kupować ich w ogóle. Dużo zdrowsze są po prostu soki.

{:.R24}
##  Kiedy zacząć wprowadzać soki do diety dziecka i w jakiej ilości?

Z uwagi na dużą zawartość łatwo przyswajalnych węglowodanów oraz brak błonnika, soków nie powinno się wprowadzać do diety dziecka przed ukończeniem 12 miesiąca życia. Zbyt wczesne podanie soku może być przyczyną biegunki, wzdęć, kolek i bólów brzuszka u niemowlęcia. Cukry zawarte w sokach wciągają wodę z organizmu z powrotem do jelit wywołując biegunkę. Niewchłonięte w jelicie cienkim węglowodany z soków, fermentując w jelicie grubym, wytwarzają wodór, dwutlenek węgla i metan. Gazy te są przyczyną wzdęć brzuszka i bolesnych skurczów jelit. Małe dziecko chętnie pije soki, bo mu smakują, są słodsze od mleka, ale jednocześnie wypija mniej mleka i nie zjada tyle ile trzeba ("najada" się sokiem). Skutkuje to zbyt małą podażą białek, tłuszczów, błonnika i składników mineralnych takich jak wapń, żelazo, cynk. U dzieci pijących soki w nadmiernej ilości obserwuje się niedożywienie i niedobór wzrostu.

**Zalecana ilość soku**  
0-12mc życia: nie podajemy soków  
1-3 rok życia: 120 ml na dobę  
4-6 rok życia: 120-180 ml na dobę  
7-18 rok życia: maksymalnie szklanka soku na dobę  

{:.R24}
##  Dlaczego takie małe ilości? Przecież „sok to zdrowie”.

Pewnie wielu z Was się zastanawia dlaczego tak mało? Sok to oczywiście witaminy i minerały zawarte w owocach, ale pozbawiony jest błonnika. Błonnik zawarty w owocach usprawnia trawienie, zapobiega wzdęciom, ułatwia wchłanianie składników odżywczych. Bilans kaloryczny wychodzi znacznie lepiej gdy zjemy jabłko, niż wypijemy sam sok, ponieważ na trawienie owoca zużyjemy dużo więcej kalorii niż na strawienie soku.  Pijąc soki i tak musimy zjeść normalnie pełnowartościowe posiłki, więc i tak dostarczamy odpowiednią ilość kalorii. 
Sok będzie dodatkowymi witaminami, ale także kaloriami, które nie są nam już potrzebne, a to pierwszy stopień do nadwagi u dzieci.

Soków nie powinno się podawać na noc, a tym bardziej w nocy. Sok lepiej jest podawać z kubeczka w jednej porcji, niż w butelce, z której dziecko może popijać przez cały dzień. Bakterie w jamie ustnej tylko czekają na cukier, aby móc przeprowadzić atak, który skończy się próchnicą. Nieustannie dostarczając im cukier zawarty w soku pitym łyczkami przez cały dzień, lub w nocy wspomagamy ich rozwój i przyczyniamy się do rozwoju próchnicy.

Artykuł powstał po analizie rekomendacji American Academy of Pediatrics oraz artykułu w [Pediatrii po Dyplomie](https://podyplomie.pl/pediatria/28787,aktualne-rekomendacje-dotyczace-picia-sokow-owocowych-przez-niemowleta-dzieci-i-mlodziez)

