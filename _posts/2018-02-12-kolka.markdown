---
layout: post
title:  "Kolka niemowlęca"
date:   2018-02-12 08:00:00

excerpt: "Kolka to koszmar wielu rodziców. Niemowlę płacze, podkurcza nóżki i nie można go szybko uspokoić. Nikt jeszcze nie odkrył przyczyn kolki, ani jednego skutecznego leku na nią. Jest jednak kilka sposobów, które można wypróbować i które u części dzieci zmniejszają dolegliwości. "
---

Kolka niemowlęca- koszmar wszystkich rodziców. Szacuje się, że kolka niemowlęca dotyczy około 20 procent dzieci, liczba ta jest trudna do ustalenia z uwagi na różne podejście rodziców do płaczu dziecka. Najczęściej płacz zaczyna się po południu lub wieczorem i może przedłużać się do późnych godzin nocnych.

{:.R24}
## Kiedy lekarz rozpoznaje kolkę?

Aby rozpoznać kolkę niemowlęcą muszą być spełnione wszystkie poniższe kryteria:  
1)	Objawy rozpoczynają się poniżej 5 miesiąca życia  
2)	Niemowlę prezentuje nawracające lub przedłużające się okresy płaczu, grymaszenia, marudzenia lub rozdrażnienia występujące bez oczywistej przyczyny, którym nie można zapobiec ani zaradzić  
3)	Objawom nie towarzyszą zaburzenia wzrastania, przybieranie na masie ciała jest prawidłowe  
4)	Nie występuje gorączka lub inne choroby, które mogłyby wyjaśniać płacz dziecka  

{:.R24}
## Jakie są przyczyny kolki niemowlęcej?

Niestety jeszcze nikt nie odkrył przyczyny kolki, wydaje się, iż u różnych dzieci może ona mieć różne podłoże, dlatego tak trudno jest się jej pozbyć.  

Oto lista największych podejrzanych:  
* Nadmierna produkcja gazów w jelitach, które powodują wzdęcia i dyskomfort u dziecka, co często kończy się drażliwością lub płaczem  
* Nadmierna perystaltyka, jelita nadmiernie się kurczą i rozkurczają powodując nieprzyjemne doznania w brzuszku  
* Nietolerancja laktozy  
* Nieprawidłowe karmienie, gdzie dziecko w trakcie picia mleka połyka duże ilości powietrza  
* Zaburzenia w mikroflorze jelit, czyli nieprawidłowy skład lub ilość dobrych bakterii zasiedlających jelita dziecka  
* Niedojrzałość układu nerwowego niemowlęcia  
* Alergia na białko mleka krowiego  
* Zaburzenia wydzielania hormonów: motyliny, serotoniny, melatoniny  
* Nieprawidłowe interakcje z rodzicami  
* Stresująca atmosfera w rodzinie  
* Bardzo zestresowana, martwiąca się o wszystko mama  
* Przemoc domowa  
* Palenie tytoniu przez rodziców 

{:.R24}
## Jak można pomóc dziecku?

W związku z tym, że przyczyny kolki są różne i nie do końca poznane, bardzo ciężko jest się pozbyć kolki i ulżyć dziecku. Czasami trzeba próbować wielu sposobów, zanim trafi się na ten właściwy. Jeśli próbujemy walczyć z kolką za pomocą leków, to wypróbujmy je po kolei, nie wszystkie naraz, gdyż interakcje między nimi mogą tylko dziecku zaszkodzić, a nie pomóc.  

Oto lista sposobów do wypróbowania:  

Przyjrzyj się czy dziecko nie pije mleka zbyt łapczywie, jeśli tak to zmień pozycję karmienia z piersi, przystawiaj częściej zanim dziecko poczuje bardzo silny głód, przed przystawieniem dziecka użyj laktatora, aby pierwsze porcje mleka wydostające się z piersi pod dużym ciśnieniem nie zmuszały niemowlęcia do łapczywego ich połykania. Po kilkunastu sekundach wypływ z piersi najczęściej się uspokaja i można przystawić dziecko. Jeśli karmisz z butelki można pomyśleć o zmianie smoczka na inny.

Jeśli karmisz piersią przyjrzyj się swojej diecie, zrezygnuj z pokarmów ostro przyprawionych, fast foodów, zwróć uwagę, czy twoje posiłki nie zawierają wzmacniaczy smaku i zapachu. Czasem trzeba przejść na dietę bezmleczną. Gdy zdecydujesz się na ten krok i wyeliminujesz nabiał z jadłospisu, pamiętaj o suplementacji wapnia. Jeśli, pomimo stosowania diety bezmlecznej przez 2 tygodnie, nie widać poprawy w zachowaniu dziecka, należy powrócić do diety z zawartością mleka.  

Herbatka z kopru włoskiego, ale taka bez dodatku cukru. Niestety na rynku jest bardzo dużo herbatek dla niemowląt, które są tak naprawdę cukrem z minimalną ilością ziół, takie pseudo herbatki na pewno nie pomogą, a mogą tylko zaszkodzić. Zwróć baczną uwagę na skład.  

Zastosuj probiotyki zawierające bakterie Lactobacillus reuteri lub Lactobacillus rhamnosus GG (preparaty BioGaia, Dicoflor, LoGGic). Szczepy te posiadają największą liczbę badań pozytywnie oceniających ich skuteczność w poprawie flory bakteryjnej jelit. Żeby ocenić czy preparaty te pomagają naszemu dziecku trzeba je stosować przez co najmniej tydzień.  

Podaj preparaty zawierające simetykon (Espumisan, Infacol i inne), który rozbija nagromadzone pęcherzyki gazu w jelitach. Jeśli po zastosowaniu preparatu nie ma widocznej poprawy w ciągu kilku dni, to należy zastosować maksymalną dopuszczalną dawkę, gdy i ta nie pomaga to znaczy, że zbyt duża ilość gazów nie jest przyczyną kolki u dziecka i nie należy stosować dłużej simetykonu.  

Zastosuj masaże i ciepłe okłady brzuszka. Masujemy ruchami okrężnymi od strony prawej w kierunku lewej nigdy odwrotnie. Można położyć maluszka na brzuszku i lekko uciskając na pupę kołysać dziecko na boki. Gdy maluch chce być na rękach zastosuj chwyt pod brzuszkiem delikatnie go uciskając.

Kąpiele w ciepłej wodzie, które działają rozluźniająco.  

Staraj się nie denerwować, twój spokój pomoże dziecku się uspokoić. 

Zastosuj dźwięki odwracające uwagę od przykrych dolegliwości: suszarka, odkurzacz, muzyka relaksacyjna, odgłos wodospadu, burzy. Każde dziecko jest inne i inne dźwięki będzie preferować, trzeba wypróbować wiele różnych.  

Sposób dla posiadających auto, dużo wolnego czasu i bardzo zdesperowanych- jazda samochodem. Wiele dzieci w czasie jazdy samochodem wycisza się, uspokaja i zasypia.  

Jeśli karmisz dziecko mlekiem modyfikowanym możesz spróbować zmienić mieszankę na  hipoalergiczną lub typu comfort, a gdy to nie pomaga na mleko o znacznym stopniu hydrolizy z obniżoną ilością laktozy, przystosowane do karmienia niemowląt z alergią na białko mleka krowiego (Bebilon Pepti, Nutramigen). Tutaj także wymagane jest karmienie jednym rodzajem mleka przez co najmniej tydzień zanim stwierdzi się, że nie przynosi to ulgi dziecku.

Aby wypróbować wszystkie sposoby potrzebne są ogromne pokłady cierpliwości, o które ciężko w sytuacji kryzysowej. Zachowanie spokoju, pozytywne myślenie jest podstawą, aby wygrać walkę z trudnym przeciwnikiem, jakim jest kolka niemowlęca.





