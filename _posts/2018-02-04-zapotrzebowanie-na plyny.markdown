---
layout: post
title:  "Ile płynów powinno spożywać dziecko w ciągu dnia"
date:   2018-02-04 11:00:42

excerpt: Woda towarzyszy nam od zawsze. Rozwijamy się w płynnym środowisku macicy, potem jakby zabieramy tą wodę ze sobą. Każda komórka naszego organizmu wypełniona jest wodną cytoplazmą i zanurzona w płynie międzykomórkowym, w naszych żyłach płynie krew, a mózg otacza płyn mózgowo-rdzeniowy. Stale musimy te płyny uzupełniać. Nieprawidłowe nawodnienie wpływa na cały organizm.
---


{:.R24}
## Zapotrzebowanie na płyny

Organizm dorosłego człowieka składa się w 60 procentach z wody. Dziecko objętościowo ma tej wody jeszcze więcej. Płyny możemy dostarczać sobie na dwa sposoby: pijąc po prostu wodę, mleko, jedząc zupę lub jedząc produkty bogate w wodę jak owoce i warzywa. Bardzo bogate w wodę są arbuz, truskawki, jabłka, ale także papryka, pomidor czy cukinia.

{:.R24}
## Ile wody potrzebuje zdrowy człowiek?

Istnieje wzór, który ułatwia oszacowanie ile wody (zawartej zarówno w pokarmach stałych jak i płynach) potrzebuje organizm w zależności od masy ciała.  

**3-10kg**  
Dziecko o wadze do 10 kg potrzebuje **100ml płynów na każdy kilogram masy ciała**, czyli niemowlę ważące 7 kilogramów potrzebuje minimum 700ml wody najczęściej w postaci mleka. Ilość ta może ulec zwiększeniu na przykład w czasie upałów, gdy woda jest tracona w trakcie pocenia się.  

**11-20kg**  
Gdy dziecko waży powyżej 10 kilogramów to do 1000ml (100ml x 10kg) dodajemy po 50ml na każdy kilogram powyżej tych 10kg.  
Przykład:  
dziecko waży 13kg czyli 1000ml plus 50ml x 3kg = 1000 + 150= 1150ml  
dziecko o wadze 13kg potrzebuje minimum 1150ml płynów na dobę w różnej postaci  
dziecko waży 17 kg czyli 1000ml plus 50ml x 7kg = 1000 + 350ml =1350ml  
dziecko o wadze 17 kg potrzebuje minimum 1350ml płynów na dobę w różnej postaci  

**ponad 20kg**  
Gdy dziecko waży ponad 20kg to do 1500ml dodajemy po 20ml na każdy kilogram powyżej 20 kilogramów.  
Przykład:  
dziecko waży 26kg czyli 1500ml plus 20ml X 6kg = 1500 + 120 = 1620ml  
dziecko o wadze 26kg potrzebuje minimum 1620ml płynów na dobę w różnej postaci  
dziecko waży 32kg czyli 1500ml plus 20ml X 12kg = 1500 + 240 = 1740ml  
dziecko o wadze 32kg potrzebuje minimum 1740ml płynów na dobę w różnej postaci  

Zdrowy dorosły człowiek w komfortowym środowisku nie powinien przekraczać 2500ml czyli 2 i pół litra płynów na dobę.  

{:.R24}
## Zapotrzebowanie na płyny w czasie choroby

**Gorączka**

W trakcie choroby dochodzi do wzrostu ciepłoty ciała, zwiększone jest parowanie i pojawiają się poty. Dziecko traci więcej wody. Należy wówczas zwiększyć ilość podawanych płynów.  
Każdy stopień powyżej 37 stopnia zwiększa dobowe zapotrzebowanie o około 12 % na każdy stopień.  Dla ułatwienia, można zapamiętać **10 procent**.  
Czyli dziecko o wadze 10 kg ma podstawowe zapotrzebowanie 1000ml, ale jeśli gorączkuje do 40 stopni to powinniśmy dodatkowo podać 10% z 1000ml czyli 100ml na każdy 1 stopień czyli 100ml x 3 =300ml płynów.  
Dla dziecka o wadze 15 kg dobowe zapotrzebowanie na płyny wynosi 1250ml. Gdyby to samo dziecko gorączkowało do 39 stopni to jego dobowe zapotrzebowanie wzrosłoby o 10% z 1250 razy 2, bo 2 stopnie ponad 37. 10% z 1250 to 125ml x 2 to 250ml. Dobowe zapotrzebowanie wynosi już 1500ml.  

**Biegunka**

W czasie biegunki najlepiej podawać płyny nawadniające specjalnie do tego przeznaczone takie jak Orsalit, Gastrolit itp. Ich smak może jednak nie przypaść dziecku do gustu, wówczas po prostu podajemy płyny przeznaczone dla dzieci, które dziecko lubi. Zakazane są tylko świeże soki owocowe, zwłaszcza jabłkowy, gdyż nasilają one jeszcze bardziej biegunkę.  
O ile wzrasta zapotrzebowanie na płyny?  
Dla dziecka poniżej 2 roku życia powinniśmy podać dodatkowo **50-100ml płynów na każdy wodnisty stolec**.  
Dzieci od 2 roku życia powinny dostać od **100 do 200ml płynów więcej na każdy wodnisty stolec.**  

W czasie choroby, aby nie dopuścić do odwodnienia najlepiej jest podawać płyny w małych ilościach, ale często, nawet co 5-10 minut.

